{{Grafia RèfB}}
[[Fichiér:Veynes-01.jpg|figura|La gâra de Vênes-Dèvolui.]]
La '''legne dês Liyon-Pèrrâche tant qu'a Marselye-Sant-Chârlo (per Grenoblo)''' est un grand âxo de la baragne ferroviére [[Arpetania|arpetana]]. El fêt lo lim entre les aglomèracions de [[Liyon]] et de [[Grenoblo]]. El relie asse-ben la Provence et la valâ de la Durance ([[Marselye]], [[Èx-en-Provence]], [[Manosca]]) et lo mié-jorn du [[Dârfénât]] ([[Gap]], Côl de la Crouéx-Hiôta). Du trafic pèriurben y circule ux alentorns des aglomèracions de Liyon, Grenoblo et Marselye. De Liyon a Grenoblo, el est un mâlyon radiâl de la baragne francése, por reliyér Grenoblo a [[Paris]].

El a adonc des trafics prods diversifiês : [[TÈR Ôvèrgne-Rôno-Ârpes]], [[TÈR Provence-Ârpes-Côta-d'Azur]], TGV Grenoblo - Paris et trens de marchandises.

El est la legne 905 000<ref>https://archive.wikiwix.com/cache/?url=http%3A%2F%2Fwww.bouches-du-rhone.equipement.gouv.fr%2Fdepart%2Fconstruc%2Fbruit%2Ftableaux%2Fvoies_RFF.pdf</ref> de la baragne de la SNCF.

Durant lo 19e siéclo, les vitèsses en plana étâvont pas bien melyores qu'en montagne, adonc céta legne a étâ na alternativa entèressanta a la [[Legne dês Paris-Liyon tant qu’a Marselye-Sant-Chârlo|legne Liyon - Marselye per la valâ du Rôno]], qu'aviêt un kilomètrâjo més long.

La legne aviêt du trafic entèr-règionâl et nacionâl por reliyer Liyon, Geneva et Grenoblo a la bise, avouéc Marselye, [[Digne-los-Bens|Digne]] et [[Nice]] (correspondance a Digne vers Nice avouéc des trens mètricos) u mié-jorn.

== Parcôrs ==
La legne dèssèrt lo levant de l'aglomeracion de Liyon et travèrse la [[Payis du Velin|plana du Velin]] dês Liyon tant qu'a [[Sant-Quentin-Falaviér]], crouèse la LGV Paris - Marselye, pués dèssèrt [[L’Ila-d’Âbél (vela novéla)|L’Ila-d’Âbél]] a fllanc de côtél dens la valâ de la [[Borbra]]. Aprés [[La Tor-du-Pin]], el travèrse les [[Tèrres frêdes]]. A [[Sant-André-lo-Goua]] se sèpare la legne vers [[Chambèri]]. El rentre dens l'aglomèracion de Grenoblo a [[Rives]] et dèscend dens la valâ de l'[[Isera]] a [[Mouèrans]] por rejouendre Grenoblo et son nuod ferroviére. El est èlèctrifiâye en 25kV 50Hz et a doble vie sur tota céta seccion (3 a 4 vies a [[Venécié]]).
 
Aprés Grenoblo, son profil change radicalament. El devient na legne de montagne, pas èlèctrifiâye, a vie unica et avouéc un profil més en penta et sinuox. La legne reste en plana sur ses permiérs kilométros mas comence a prendre de la hiôtor a [[Viu (Dârfenât)|Viu]] a la sortie de l'aglomèracion de Grenoblo, en grimpant les [[Triéves]] tant qu'u col de la Crouéx Hiôta (1176 métros de hiôtor), pués redèscend lo long du Grand Buech. A Asprès, el rejouent la legne Livron - Asprès et fêt un crochet vers Vênes-Dèvolui, yô el est en contact avouéc la legne Vênes - Briançon, et el rebrosse vèrs Marselye.
 
El longe lo Petit Buech, pués lo Buech a Serres et la [[Durance]] a [[Sisteron]]. Més que de yona legne se branchiêve a la legne des Ârpes sur céla seccion : l'anciana legne vers Digne a Châtél-Arnox-Sant-Ârban, en correspondance avouéc la legne mètrica Nice - Digne (tot pariér [[Tren des Pignes]]), doves ancianes legnes vers Forcarquiér et Cavalyon a Vols, et pués la legne Pertuis - Cavalyon a Pertuis. El rebrosse a Pertuis et rentre dens la mètropola de Marselye-Èx, quite la Durance a Mêrargues, grimpe les colenes du Payis d'Èx, crouése la legne vers Rognac a Èx et la legne vers Carnoles a Gardana, pués redescend a partir de Sèpteme por rejouendre lo centro de [[Marselye]].

== Notes et rèfèrences ==
<references />
[[Catègorie:Transpôrt]]
[[Catègorie:Transpôrt en Arpetania]]
[[Catègorie:Transpôrt fèrroviéro]]
[[Catègorie:Transpôrt fèrrovièro en Ôvèrgne-Rôno-Ârpes]]
[[Catègorie:Chemin de fèr]]
[[Catègorie:Legne Liyon-Pèrrâche - Marselye-Sant-Chârlo (per Grenoblo)]]
