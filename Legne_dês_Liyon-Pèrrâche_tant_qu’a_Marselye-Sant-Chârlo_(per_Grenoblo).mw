{{Grafia RèfB}}
[[Fichiér:Veynes-01.jpg|figura|La gâra de Vênes-Dèvolui.]]
La '''legne dês Liyon-Pèrrâche tant qu'a Marselye-Sant-Chârlo (per Grenoblo)''' (tot pariér Legne de les Ârpes) est un grand âxo de la baragne ferroviére [[Arpetania|arpetana]]. El fêt lo lim entre les aglomèracions de [[Liyon]] et de [[Grenoblo]]. El relie asse-ben la Provence et la valâ de la Durance ([[Marselye]], [[Èx-en-Provence]], [[Manosca]]) et lo mié-jorn du [[Dârfénât]] ([[Gap]], [[col de la Crouèx-Hiôta]]). Du trafic pèriurben y circule ux alentorns de les aglomèracions de Liyon, Grenoblo et Marselye. De Liyon a Grenoblo, el est un mâlyon radiâl de la baragne francése, por reliyér Grenoblo a [[Paris]].

El at adonc des trafics prods diversifiês : [[TÈR Ôvèrgne-Rôno-Ârpes]], [[TÈR Provence-Ârpes-Côta-d'Azur]], TGV Grenoblo - Paris et trens de marchandises.

El est la legne 905 000<ref>https://archive.wikiwix.com/cache/?url=http%3A%2F%2Fwww.bouches-du-rhone.equipement.gouv.fr%2Fdepart%2Fconstruc%2Fbruit%2Ftableaux%2Fvoies_RFF.pdf</ref> de la baragne de la SNCF.

Durant lo 19e siéclo, les vitèsses en plana étâvont pas bien melyores qu'en montagne, adonc céta legne at étâ na alternativa entèressanta a la [[Legne dês Paris-Liyon tant qu’a Marselye-Sant-Chârlo|legne Liyon - Marselye per la valâ du Rôno]], qu'aviêt un kilomètrâjo més long.

La legne aviêt du trafic entèr-règionâl et nacionâl por reliyer Liyon, Geneva et Grenoblo a la bise, avouéc Marselye, [[Digne-los-Bens|Digne]] et [[Nice]] (correspondance a Digne vers Nice avouéc lo [[Tren de les Pignes]]) u mié-jorn.

== Histouère ==

=== Construccion Liyon - Grenoblo ===

==== Legne dês Sent-Rambèrt ====
Avouéc la construccion de la legne dês Liyon a [[Avignon]], o y aviêt més que de yon projèt por reliyér Grenoblo. Finalament, lo projèt retenu at étâ la legne de 93 kilométros dês [[Sent-Rambèrt]] en passant per la valâ de la [[Biévra]], el étiêt un compromis entre-mié les legnes directament dês Liyon ou [[Valence]], mas ralonge lo trajèt depués cetes veles.

Na prèmiéra concession at étâ signâye avouéc la Compagnie du chemin de fèr dês Liyon a Avignon lo {{Dâta|10 jouin 1846}}<ref>https://gallica.bnf.fr/ark:/12148/bpt6k39218c/f64.image.r=grenoble.langFR</ref>, mas el at pas pu construire la legne, et na novéla concession at étâ fête avouéc la Compagnie du chemin de fèr dês Sent-Rambèrt a Grenoblo lo {{Dâta|13 janviér 1855}}<ref>https://fr.wikipedia.org/wiki/Ligne_de_Lyon-Perrache_%C3%A0_Marseille-Saint-Charles_(via_Grenoble)#cite_note-4</ref>.

Lo tronçon Sant-Rambèrt - Rives at uvèrt lo {{Dâta|5 novembro 1856}}, lo tronçon Rives - Pica-Piérra lo {{Dâta|10 julyet 1857}}. Finalament avouéc la construccion du pont sus l'[[Isera]], les doux dèrriérs kilomètros ont uvèrt lo {{Dâta|1 julyet 1858}}. D'ense lo tronçon Grenoblo - [[Biôcrèssent]] at uvèrt.

==== Legne dês Liyon ====
[[Fichiér:Ligne 905000.svg|figura|Mapa de la seccion dês Liyon tant qu'a Grenoblo]]
Lo {{Dâta|18 mars 1857}}, na legne més directa vers Liyon at étâ concèdâye a la Compagnie du chemin de fèr dês Sent-Rambèrt a Grenoblo. O y aviêt pas de traçâ èsiê por y fére passar na legne fèrroviére, adonc de nombrox dèbâts ont prècèdâ sa rèalisacion, por dècidar d'y fére circular per [[La Tor-du-Pin]], avouéc un traçâ en S<ref>https://gallica.bnf.fr/ark:/12148/bpt6k54908162/f62.image.r=grenoble.langFR</ref>.

La legne at uvèrt en 5 tronçons&nbsp;:

* {{Dâta|1 julyet 1858}}&nbsp;: Liyon - [[Brégon]]
* {{Dâta|24 decembro 1860}}&nbsp;: [[Biôcrèssent]] - [[Lo Grand-Lemps]]
* {{Dâta|22 out 1861}}&nbsp;: Brégon -  [[Sant-André-lo-Goua]]
* {{Dâta|8 janviér 1862}}&nbsp;: Lo Grand-Lemps - [[Châblons|Châbons]]
* {{Dâta|14 jouin 1862}}&nbsp;: Sant-André-lo-Goua - Châbons

=== Època PLM ===
La compagnie change de nom lo {{Dâta|5 decembro 1857}} por devegnir la Compagnie des chemins de fèr du Dârfénât<ref>https://gallica.bnf.fr/ark:/12148/bpt6k54908162/f599.tableDesMatieres</ref>, pués at étâ absorbâye dedens la [[Compagnie des chemins de fêr de Paris a Liyon et a la Mèditèrranê]] (PLM) lo {{Dâta|11 jouin 1859}}<ref>https://gallica.bnf.fr/ark:/12148/bpt6k5490773r.image.r=Dauphin%C3%A9.f235</ref>.

Més que de yon tronçons s'y sont apondus, apartenant a des projèts de legnes distincts.

==== Tronçon Pèrtués - Vênes ====
Lo {{Dâta|19 jouin 1857}}, na legne dês [[Avignon]] a [[Gap]] avouéc embranchement vers [[Èx-en-Provence]] at étâ concèdâye u PLM<ref>https://gallica.bnf.fr/ark:/12148/bpt6k54908162/f229.image.r=gap.langFR</ref>. O y aviêt avouéc un prolongement vers lo [[Col de Montgenévra]] et la frontiéra sarda. Sa dèclaracion d'utilitât publica s'est féte lo {{Dâta|25 out 1861}}<ref>https://gallica.bnf.fr/ark:/12148/bpt6k5490719z/f503.image</ref>.

La legne a uvèrt en 4 ètapes&nbsp;:

* {{Dâta|11 me 1872}}&nbsp;: Èx-en-Provence - [[Pèrtués]]
* {{Dâta|8 julyet 1872}}&nbsp;: Pèrtués - Vols
* {{Dâta|25 novembro 1872}}&nbsp;: Vols - [[Sesteron]]
* {{Dâta|1 fevrier 1875}}&nbsp;: Sesteron - Vênes

==== Tronçon Grenoblo - Vênes ====
Na legne dês Grenoblo a la legne d'Avignon a Gap at étâ concèdâye u PLM {{Dâta|11 jouin 1863}}, et pués la concession est devegnue dèfinitiva lo {{Dâta|2 janvier 1869}}<ref>https://gallica.bnf.fr/ark:/12148/bpt6k5490752k/f681.image.r=grenoble.langFR</ref>. La seccion Grenoblo - [[Viu (Dârfenât)|Viu]] at uvèrt lo {{Dâta|11 decembro 1876}} et de Viu a Vênes lo {{Dâta|27 julyet 1878}}.

==== Tronçon Marselye - Èx-en-Provence ====
Finâlament, lo {{Dâta|11 jouin 1863}}, la seccion Èx-en-Provence - Marselye at étâ concèdâye a la compagnie PLM que l'a betâ en sèrviço lo {{Dâta|15 octobro 1877}}.

=== {{s-|XX}} ===
La legne est transfèrâye a la SNCF en 1938 avouéc la nacionalisacion de les compagnies de transpôrt fèrroviéres.

Un racordament por èvitar Pèrtués at uvèrt lo {{Dâta|8 octobro 1950}}, il est emplêyâ por los trens qu'avont gins d'arrêt a céta gâra.

En 1954, lo Bloc Manuél Unifiâ (BMU) rempllace lo cantonament tèlèfonico entre-mié Grenoblo et Viu, et les gâres de crouèsement sont èquipâyes de vies dirèctes. En 1968, quand la [[Legne dês Grenoblo tant qu'a Montmèlyan|legne Grenoblo - Montmèlyan]] est dèviâye u mié-jorn avouéc los [[Juès olimpicos d’hivèrn de 1968|juès olimpicos d'hivern de 1968]] de Grenoblo, na douxiéma vie est apondue u tronçon comon de les doves legnes, et lo Bloc Ôtomatico Luminox (BÔL) rempllace lo BMU tant qu'u Pont-de-Cllêx.

== Parcôrs ==
La legne dèssèrt lo levant de l'aglomeracion de Liyon et travèrse la [[Payis du Velin|plana du Velin]] dês Liyon tant qu'a [[Sant-Quentin-Falaviér]], crouèse la LGV Paris - Marselye, pués dèssèrt [[L’Ila-d’Âbél (vela novéla)|L’Ila-d’Âbél]] a fllanc de côtél dens la valâ de la [[Borbra]]. Aprés [[La Tor-du-Pin]], el travèrse les [[Tèrres frêdes]]. A [[Sant-André-lo-Goua]] se sèpare la legne vers [[Chambèri]]. El rentre dens l'aglomèracion de Grenoblo a [[Rives]] et dèscend dens la valâ de l'[[Isera]] a [[Mouèrans]] por rejouendre Grenoblo et son nuod ferroviére. El est èlèctrifiâye en 25kV 50Hz et a doble vie sur tota céta seccion (3 ou 4 vies a [[Venécié]]).
 
Aprés Grenoblo, son profil change radicalament. El devient na legne de montagne, pas èlèctrifiâye, a vie unica et avouéc un profil més en penta et sinuox. La legne reste en plana sur ses permiérs kilométros mas comence a prendre de la hiôtor a [[Viu (Dârfenât)|Viu]] a la sortie de l'aglomèracion de Grenoblo, en grimpant les [[Triéves]] tant qu'u col de la Crouéx Hiôta (1176 métros de hiôtor), pués redèscend lo long du Grand Buech. A Asprès, el rejouent la legne Livron - Asprès et fêt un crochet vers Vênes-Dèvolui, yô el est en contact avouéc la legne Vênes - Briançon, et el rebrosse vèrs Marselye.
 
El longe lo Petit Buech, pués lo Buech a Serres et la [[Durance]] a [[Sesteron]]. Més que de yona legne se branchiêve a la legne de les Ârpes sur céla seccion : l'anciana legne vers Digne a Châtél-Arnox-Sant-Ârban, en correspondance avouéc la legne mètrica Nice - Digne (tot pariér Tren de les Pignes), doves ancianes legnes vers Forcarquiér et Cavalyon a Vols, et pués la legne Pèrtués - Cavalyon a Pèrtués. El rebrosse a Pertuis et rentre dens la mètropola de Marselye-Èx, quite la Durance a Mêrargues, grimpe les colenes du Payis d'Èx, crouése la legne vers Rognac a Èx et la legne vers Carnoles a Gardana, pués redescend a partir de Sèpteme por rejouendre lo centro de [[Marselye]].

== Notes et rèfèrences ==
<references />

== Vêre avouéc ==

=== Articllos liyês ===

* [[Legne dês Liyon-Pèrrâche tant qu’a Geneva (frontiére)]]
* [[Gâra de Liyon-Pèrrâche]]
* [[Gâra de Grenoblo]]
* [[Gâra de Marselye-Sant-Chârlo]]

=== Lims de defôr ===
[[Catègorie:Transpôrt]]
[[Catègorie:Transpôrt en Arpetania]]
[[Catègorie:Transpôrt fèrroviéro]]
[[Catègorie:Transpôrt fèrrovièro en Ôvèrgne-Rôno-Ârpes]]
[[Catègorie:Chemin de fèr]]
[[Catègorie:Legne Liyon-Pèrrâche - Marselye-Sant-Chârlo (per Grenoblo)]]
