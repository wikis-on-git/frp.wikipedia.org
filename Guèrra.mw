{{Grafia RèfB}}{{Vêre homonimos|Guèrra (homonimia){{!}}Guèrra}}
[[Fichiér:B-29s-korea.jpg|figura|300px|<div class="center">''Bombardament [[Ètats-Unis|amèriquen]] de la [[Corèa de Bise]]'' pendent la [[guèrra de Corèa]].</div>]]
La '''guèrra''' sè dèfenét coment un ètat de conflit armâ entre-mié un mouél de gens [[Politica|politiques]] constituâyes, coment des [[Ètat]]s. Per oposicion a les guèrres entre-mié Ètats, na guèrra pôt asse-ben dèsignér un conflit armâ entre-mié doves faccions de populacions oposâyes u dedens d’un mémo Ètat : prèjont adonc de [[guèrra civila]], de [[guèrra ètnica]], de [[guèrra rèvolucionèra]] ou oncor de [[guèrra de sècèssion]].

Los Ètats fant la guèrra ux ôtros Ètats, pas ux endividus ni a les [[famelye]]s que los compôsont. D’ense, la guèrra est dèfenia coment un acto de politica ètrangiére ou ben dèfensif de dèrriér recors aprés de dèrriéres nègociacions de [[diplomacia]].

Les guèrres et lors moyens sont juridicament sometus a des règlles d’honor ancianes et tacitament admetues, les [[Drêt de la guèrra|lês de la guèrra]], vegnues lo fondament du [[drêt entèrnacionâl publico]]. Cetes dèfenéssont les condicions de lègitimitât, lo dèroulament, et pués los moyens lègâls de les guèrres. Na guèrra est prècèdâye d’una revendicacion ou d’un ''[[casus belli]]'', d’un [[ultimaton]], pués d’una [[dècllaracion de guèrra]] ; pôt étre suspendua per des trèves, un [[armistiço]] ; sè chavone per la rèdicion d’un’[[armâ]], la [[capitulacion]] d’un govèrnament, pués la signatura d’un [[Trètâ de pèx|trètâ]] qu’acôrde ou ben refuse les revendicacions iniciâles, lo payement de compensacions, et pués lo retôrn a l’ètat de [[pèx]].

La science de la conduita d’una guèrra s’apèle la [[stratègia]], cela de gâgnér les batalyes la [[tactica]], cela de les côses et de les consèquences des conflits, la [[polèmologia]] (que vint du grèco ''pólemos'' que signifie la « guèrra » et pués de son sufixo ''lógos'' que vôt dére l’« ètuda ». La polèmologia est vêr l’ètuda de la guèrra).

[[Catègorie:Guèrra|*]]
[[Catègorie:Antropologia politica]]
[[Catègorie:Conflit]]
