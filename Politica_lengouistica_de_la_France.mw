{{Grafia RèfB}}

[[Fichiér:Villers-Cot.jpg|thumb|right|150px|Una des pages de l'[[ordonance de Villers-Cotterêts]].]]

La '''politica lengouistica de la France''' sè rèfère a divèrses [[politica lengouistica|politiques]] menâyes per la [[France]] en matiére lengouistica.

Depués [[1992]], l'[[articllo 2 de la Constitucion de la Cinquiéma Rèpublica francêsa|articllo 2 de la Constitucion]] dèfenét le [[francês]] come lengoua de la Rèpublica. Le dèvelopement de la lengoua francêsa acompagne, depués la [[Renèssance]], la formacion de la nacion francêsa. Ceta èvolucion grous couètiosa de l'ensembllo g·eografico francês en una [[nacion]] distingue la France des ôtros payis, spècialament dens sa politica vis-a-vis de les [[Lengoues règ·ionâles de France|lengoues règ·ionales]].

Cela politica est long-temps marcâye per la volontât de s'oposar u [[latin]], afin de rèduire le povêr de l'[[Égllése catolica romèna|Égllése]] tot en ôgmentant celi de la monarch·ie, pués de l'Ètat. Dês lo [[XIIIémo siècllo]], los notéros royâls ècrivévont en francês, et il est entre le [[XIVémo siècllo|XIVémo]] et lo [[XVIémo siècllo]] que le francês s'est lentament emposâ come lengoua administrativa dens les chârtes royâles, ux dèpens du latin. Ceti èlan sè concrètise avouéc la promulgacion de l'[[ordonance de Villers-Cotterêts]] ([[1539]]) per [[Françouès Iiér (rê de France)|Françouès Iiér]] que fét du francês la lengoua oficièla du drouèt et de l'administracion.

Depués la Renèssance, la populacion lètrâye et citadina utilise le francês, mas una lârge pârt de la populacion campagnârda résta dens l'ignorance de ceta lengoua. Amorsâye sot l'[[Sociètât d'Ancian Règ·imo|Ancian Règ·imo]], la politica d'unitât de la nacion francêsa sè renforce avouéc la [[Rèvolucion francêsa]]. Pœr los rèvolucionèros, l'ignorance du francês est un obstâcllo a la dèmocracia et a la difusion de les idês rèvolucionères. En [[1790]], l'Assembllâ nacionâla comence per fére traduire dens totes les lengoues règ·ionales les louès et dècrèts, avant que d'abandonar ceti èfôrt, trop côtiox. Le dècrèt du [[20 de julyèt|2 tèrmidor]] [[1794|An II]] empôse le francês come sola lengoua de tota l'administracion, et los rèvolucionèros font prèssion pœr emposar le francês et s'oposar a les lengoues endigènes nomâyes [[patouès]] ou parlars fèodâls. Mas cetes meseres sont pas suivues d'èfèts imèdiats, et los dècrèts de la [[Tèrror (Rèvolucion francêsa)|Tèrror]] sont pœr la plepârt rèvocâs quârques semanes aprés lor promulgacion.

[[Napoléon Iiér|Napoléon]] pués la [[Rèstoracion (histouère de France|Rèstoracion]] abandonont lârgement l'enstruccion publica a l'Égllése qu'y rètablét le latin. Aprés la [[Três Gllorioses|Rèvolucion de 1830]] et [[Rèvolucion francêsa de 1848|cela de 1848]], l'ensègnement primèro d'Ètat en francês sè dèvelope, mas 'l est pas encora oblegatouèro. La [[rèvolucion endustrièla]], l'[[ègzodo campagnârd]] qu'en sôrt, et l'aparicion du [[chemin de fèr]] facilitont l'usâjo du francês per les cllâsses populères.

A la chête du [[Second Empiro]], la [[Trêsiéma Rèpublica (France)|Trêsiéma Rèpublica]] dèplleye una enstruccion primèra oblegatouèra, layica et gratuita pœr tuéts avouéc les [[Jules Ferry|louès Ferry]] que pèrmètont de dèmocratisar et de g·ènèralisar le francês sur tot le tèrritouèro. Ceta volontât de g·ènèralisar l'usâjo de la lengoua francêsa a l'ensembllo du tèrritouèro, concèrne ègalament l'[[Empiro coloniâl francês]]. Ceti usâjo g·ènèralisâ de la lengoua francêsa, surtot dens los documents oficièls et dens l'ensègnement, vise a èlevar le nivô culturèl de la populacion per l'[[enstruccion publica]] ensé que per la difusion d'una lengoua comena et entèrnacionâla.

Depués la seconda mêtiêt du [[XXémo siècllo]], les cultures règ·ionales et la divèrsitât començont a étre pèrçues per l'Ètat come de rechèces a presèrvar. Los govèrnements suivents ont adoptâ pllusiors politiques visant a empachiér la disparicion de les lengoues règ·ionales. Le [[règimo de Vichi]] tente d'envetir a l'ècoula primèra l'ensègnement de les « lengoues dialectales » a travèrs doves louès ([[1941]], [[1942]]), mas 'les sont rèvocâyes a la [[libèracion de la France|Libèracion]]. En [[1951]], la [[louè Deixonne]] ôtorise l'ensègnement facultatif de les lengoues règ·ionales de France. En paralèlo a cetes meseres pœr le bien de les lengoues règ·ionales, pllusiors louès visant a èparar le francês de l'angllês sont promulgâyes, spècialament la Louè Toubon, que paradoxalament n'empache plles la presèrvacion de les lengoues règ·ionales ni l'enfèccion du francês per de tèrmos anglo-saxons. La France at pas ratifeyê la [[Chârta eropèèna de les lengoues règ·ionales ou minoritères]].

[[Catègorie:Politica francêsa]]
