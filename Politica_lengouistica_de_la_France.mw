{{Grafia RèfB}}{{Articllo en ôtra grafia|ôtra grafia=[[Vouiquipèdia:Ortografia de rèference B/Dombisto d’aprés la moda de Martin & Vurpas|ORB sarrâ (moda de Martin & Vurpas)]]|nan=ouè|Politica lèngouistica de la France}}
[[Fichiér:Villers-Cot.jpg|figura|300px|<center>Yona de les pâges de l’''[[ordonance de Velyérs-Coterèts]]''.</center>]]
La '''politica lengouistica de la France''' sè rèfère a divèrses [[politica lengouistica|politiques]] menâyes per la [[France]] en matiére lengouistica.

Depués [[1992]], l'[[articllo 2 de la Constitucion de la Cinquiéma Rèpublica francêsa|articllo 2 de la Constitucion]] dèfenét lo [[francês]] come lengoua de la Rèpublica. Lo dèvelopement de la lengoua francêsa acompagne, depués la [[Renèssance]], la formacion de la nacion francêsa. Ceta èvolucion grous couètiosa de l'ensembllo g·eografico francês en na [[nacion]] distingue la France des ôtros payis, spècialament dens sa politica vis-a-vis de les [[Lengoues en France|lengoues règ·ionales]].

Cela politica est long-temps marcâye per la volontât de s'oposar u [[latin]], afin de rèduire lo povêr de l'[[Égllése catolica romèna|Égllése]] tot en ôgmentant celi de la monarch·ie, pués de l'Ètat. Dês lo [[XIIIémo siècllo]], los notéros royâls ècrivévont en francês, et il est entre lo [[XIVémo siècllo|XIVémo]] et lo [[XVIémo siècllo]] que lo francês s'est lentament emposâ come lengoua administrativa dens les chârtes royâles, ux dèpens du latin. Ceti èlan sè concrètise avouéc la promulgacion de l'[[ordonance de Velyérs-Coterèts]] ([[1539]]) per [[Françouès Iiér (rê de France)|Françouès Iiér]] que fét du francês la lengoua oficièla du drouèt et de l'administracion.

Depués la Renèssance, la populacion lètrâye et citadina utilise lo francês, mas na lârge pârt de la populacion campagnârda réste dens l'ignorance de cela lengoua. Amorsâye sot l'[[Sociètât d'Ancian Règ·imo|Ancian Règ·imo]], la politica d'unitât de la nacion francêsa sè renforce avouéc la [[Rèvolucion francêsa]]. Por los rèvolucionèros, l'ignorance du francês est un obstâcllo a la dèmocracia et a la difusion de les idês rèvolucionères. En [[1790]], l'Assembllâ nacionâla comence per fére traduire dens totes les lengoues règ·ionâles los louès et dècrèts, avant que d'abandonar ceti èfôrt, trop côtiox. Lo dècrèt du [[20 de julyèt|2 tèrmidor]] [[1794|An II]] empôse lo francês come sola lengoua de tota l'administracion, et los rèvolucionèros font prèssion per emposar lo francês et s'oposar a les lengoues endigènes nomâyes [[patouès]] ou parlars fèodâls. Mas celes meseres sont pas suivues d'èfèts imèdiats, et los dècrèts de la [[Tèrror (Rèvolucion francêsa)|Tèrror]] sont por la plepârt rèvocâs quârques semanes aprés lor promulgacion.

[[Napoléon Iiér|Napoléon]] pués la [[Rèstoracion (histouère de France)|Rèstoracion]] abandônont lârgement l'enstruccion publica a l'Égllése qu'y rètablét lo latin. Aprés la [[Três Gllorioses|Rèvolucion de 1830]] et [[Rèvolucion francêsa de 1848|cela de 1848]], l'ensègnement primèro d'Ètat en francês sè dèvelope, mas il est pas encora oblegatouèro. La [[rèvolucion endustrièla]], l'[[ègzodo campagnârd]] qu'en sôrt, et l'aparicion du [[chemin de fèr]] facilitont l'usâjo du francês per les cllâsses populères.

A la chête du [[Second Empiro]], la [[Trêsiéma Rèpublica (France)|Trêsiéma Rèpublica]] dèplleye na enstruccion primèra oblegatouèra, layica et gratuita por tuéts avouéc les [[Jules Ferry|louès Ferry]] que pèrmètont de dèmocratisar et de g·ènèralisar lo francês sur tot lo tèrritouèro. Cela volontât de g·ènèralisar l'usâjo de la lengoua francêsa a l'ensembllo du tèrritouèro concèrne ègalament l'[[Empiro coloniâl francês]]. Cél usâjo g·ènèralisâ de la lengoua francêsa, surtot dens los documents oficièls et dens l'ensègnement, vise a èlevar lo nivô culturèl de la populacion per l'[[enstruccion publica]] ensé que per la difusion de na lengoua comena et entèrnacionâla.

Depués la seconda mêtiêt du [[XXémo siècllo]], les cultures règ·ionâles et la divèrsitât començont a étre pèrçues per l'Ètat come de rechèces a presèrvar. Los govèrnements suivents ont adoptâ pllusiors politiques visant a empachiér la disparicion de les lengoues règ·ionâles. Lo [[règimo de Vichi]] tente d'envetir a l'ècoula primèra l'ensègnement de les « lengoues dialectâles » a travèrs doves louès ([[1941]], [[1942]]), mas els sont rèvocâyes a la [[libèracion de la France|Libèracion]]. En [[1951]], la [[louè Deixonne]] ôtorise l'ensègnement facultatif de les lengoues règ·ionâles de France. En paralèlo a celes meseres por lo bien de les lengoues règ·ionâles, pllusiors louès visant a èparar lo francês de l'angllês sont promulgâyes, spècialament la [[Louè Toubon]], que paradoxalament n'empache plles la presèrvacion de les lengoues règ·ionâles ni l'enfèccion du francês per de tèrmos angllo-saxons. La France at pas ratifeyê la [[Chârta eropèèna de les lengoues règ·ionâles ou minoritères]].

[[Catègorie:Politica francêsa]]
[[Catègorie:Cultura de la France]]
[[Catègorie:Lengouistica]]
