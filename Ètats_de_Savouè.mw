{{Grafia RèfB}}{{Vêre homonimos|Savouè (homonimia){{!}}Savouè}}
Los '''Ètats de Savouè''' ou ben '''Ètats de la mêson de Savouè''', étot apelâs aprés [[1720]] « [[Ètats sârdos]] » (''{{lengoua|it|Stati Sardi}}'' en [[étalien]]), sont des parlaments que pèrmètont de qualifiar les difèrentes possèssions tèrritoriâles ux [[Lista des comtos et ducs de Savouè|comtos, pués ducs de Savouè]], que sont a la [[mêson de Savouè]], dês lo {{s-|XI}} tant qu’a l’[[Risorgimento|unitât italièna]] ([[1861]]).

== Histouère ==
Dês lo {{s-|XI}}, la mêson de Savouè rassemblat des tèrritouèros dens les [[Ârpes]], avouéc [[Humbèrt Iér de Savouè|Humbèrt {{Iér}} de les Blanches-Mans]] († vers [[1056]]), que possèdâve les comtâts de [[Bèlê]], de [[Sion]] et de la [[Vâl d’Aoûta]].

Sotegnu per l’emperor [[Conrad II lo Salico]], ètendét son povêr sus la [[Môrièna]], la [[Tarentèsa]], lo [[Chablès]] et lo [[Piemont]]. Son fely [[Odon Iér de Savouè|Odon {{Iér}}]] mariat [[Adelayida de Suisa]], l’héretiére du marquisat de [[Turin]] (que comprend [[Suisa]], [[Ivrèa]] et [[Pignerol]]). La politica habila que la [[Savouè]] at menâ vis-a-vis de sos grants vesins ([[France]], [[Alemagnes]], [[Italie]]) lui pèrmetét d’aquerir des tèrritouèros dens lo Piemont, asse-ben dens lo [[payis de Vôd]] et lo [[Canton du Valês|Valês]]. En [[1232]], lo comto [[Tomâs Iér de Savouè|Tomâs {{Iér}}]] fesét de [[Chambèri]] sa capitâla ; son fely, [[Pierro II de Savouè|Pierro II]], dét lo « ''Petiôt Charlemagno'' », tornat organisar sos Ètats, que pregnant de l’importance.

La mêson sè divisat adonc en doves branches, la seconda gâgnét lo Piemont (1245-1418). Los comtos de Savouè sè verieront vers l’Italie, aprés avêr enstalâ des frontiéres novèles entre lor payis et lo [[Dârfénât]], vegnu francês en [[1355]]. Pués [[Amèdê VI de Savouè|Amèdê VI]] et [[Amèdê VII de Savouè|Amèdê VII]] anèxéront lo [[Vâlromê]], [[Vèrcely]], et achetéront les comtâts de [[Comtât de Nice|Nice]] et du [[Genevês]]. [[Amèdê VIII de Savouè|Amèdê VIII]] que règnét dês [[1391]] tant qu’a [[1440]], fut fêt duc en [[1416]] et pués vegnét [[Papa]] avouéc lo nom de [[Amèdê VIII de Savouè|Felix V]] (1440-1449).

Lo siècllo aprés fut un temps de dècadence et de tutèla francêsa. Los [[Suisse|Confèdèrâs]] s’emparéront des tèrritouèros du [[Lèman|bachèt lèmanico]] en [[1536]], et la France ocupat la Savouè lyé-mémo, por s’assiurar lo passâjo vers l’Italie. Aprés la [[Batalyee de Sent-Quentin (1557)|victouère de Sent-Quentin]] en [[1557]], ux fllancs des [[Èspagne|Èspagnols]], et los [[trètâs du Câtiô-Cambrèsis]] (1559), [[Trètâ de Losena (1564)|de Losena]] (1564) et d’[[Évian]] (1569), lo duc [[Èmanuèl-Felibèrt de Savouè (1528-1580)|Èmanuèl-Felibèrt]] recuvrét la Savouè, lo [[payis de Gèx]], lo Genevês sen [[Geneva]] et lo Chablès. Aquerét [[Tenda]] et [[Onelya]], en Italie, ètablessét sa [[capitâla]] a Turin (1562) et pués enstalat un règimo d’absolutismo favorâblo a la [[Contre-Rèfôrma]]. Son succèssor, [[Chârlo-Èmanuèl Iér de Savouè|Chârlo-Èmanuèl {{Iér}}]], conquerét [[Saluço]], mas èchouat a Geneva (« ''[[l’Èscalâda]]'' » en [[1602]]) ; devét cèdar a la France, dens lo [[Trètâ de Liyon (1601)|trètâ de Liyon]] (1601), lo payis de Gèx, lo Vâlromê, la [[Brêsse]] et lo [[Bugê]].

En fassent un juè dangerox de bascula entre la France et l’Èspagne, los ducs pèrdéront Pignerol, mas gâgnéront lo [[marquisat de Montfèrrat]] (1631, 1713), [[Lèxandria]] et la [[Secila]] (èchangiêe contre la [[Sardègne]] en [[1720]]), et pués lo titro reyâl en [[1713]]. Los [[Lista des rês de Sardègne|rês sârdos]], que combatéront ux fllancs de la France, pués de l’[[Ôtriche]] u {{s-|XVIII}}, s’agrantéront adés u dèsavantâjo de la [[Lombardia]]. Tot-un, advèrsèros dècidâs de la [[Rèvolucion francêsa]], pués de [[Napoléon Iér|Napoléon]], furont vencus en [[1796]] et viront lors possèssions continentâles anèxâyes per la France (1799). Lo rê [[Victor-Èmanuèl Iér|Victor-Èmanuèl {{Iér}}]], refugiyê en Sardègne, recuvrét sos Ètats, ôgmentâs de [[Gêna]], en [[1815]]. [[Chârlo-Albèrt de Savouè-Carignan]], vegnu rê en [[1831]], s’oposat u libèralismo, mas tornat organisar lo payis, vegnu la principâla règion endustriâla d’Italie. Lo Piemont aparèsséve adonc ux uelys des patriotos italiens coment lo solèt Ètat capâblo de s’oposar a l’Ôtriche. Na [[Statut albèrtin|constitucion libèrâla]] fut lé acordâ en [[1848]], grâce a [[Cesare Balbo|Balbo]] et a [[Camillo Cavour|Cavour]]. La Lombardia sè rèvoltat, apelat son vesin a l’éde, mas los doux payis furont ècllafâs per l’Ôtriche a [[Novara]] en [[1849]]. Lo rê abdicat en favor de son fely [[Victor-Èmanuèl II]], que règnét dês 1849 tant qu’a [[1878]] et rèalisat l’unitât de l’Italie.

{{DEFAULTSORT:Etats de Savoue}}
[[Catègorie:Ètats de Savouè|*]]
