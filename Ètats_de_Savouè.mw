{{Grafia RèfB}}{{Vêre homonimos|Savouè (homonimia){{!}}Savouè}}
Los '''Ètats de Savouè''' ou ben '''Ètats de la mêson de Savouè''', étot apelâs aprés [[1720]] « [[Ètats sârdos]] » (''{{lengoua|it|Stati Sardi}}'' en [[étalien]]), sont de parlaments que pèrmètont de qualifiar les difèrentes possèssions tèrritoriâles des [[Lista des comtos et ducs de Savouè|comtos, pués ducs de Savouè]], que sont a la [[mêson de Savouè]], dês lo {{s-|XI}} tant qu’a l’[[Risorgimento|unitât étalièna]] ([[1861]]).

== Histouère ==
Dês lo XI° sièclo, la [[Mêson de Savouè]] rassemblat des tèrritouères dens les Ârpes, avouéc [[Hombèrt Iér de Savouè|Humbèrt Iér des Blanches-Mans]] († vers 1056), que possèdâve les Comtâts de Bèlê, de [[Sion]] et du [[Val d’Outa|Vâl d'Aouta]]. 

Sotegnu per l'emperor [[Conrad II lo Salico]], il ètendét son povêr sur la [[Môrièna]], la [[Tarentèsa]], lo [[Chablès]] et lo [[Piemont]]. Son fely [[Odon 1|Odon I<sup>ér</sup>]] mariat l'héretiére du marquisat de [[Turin]] (que comprend [[Suisa]], [[Ivrèa]] et [[Pignerol]]). La politica habila que la Savouè at menâ vis-a-vis de ses grants vesins ([[France]], [[Alemagne]], [[Étalia]]) lui pèrmetét d'acquerir des tèrritouères dens lo [[Piemont]], asse-ben dens le [[payis de Vôd]] et lo [[Valês]]. Lo [[Tomas Iér de Savouè|comto Tomâs I<sup>ér</sup>]] fesét de [[Chambèri]] sa capitâla (1232) ; son fely, [[Pierro II]], dét lo « Petiôt Charlemagno », tornat organisar sos Ètats, que pregnant de l'importance. 

La mêson sè divisat adonc en doux branches, la seconda obtegnét lo [[Piemont]] (1245-1418). Los comtos de Savouè se veriéront vers l'[[Étalie]], aprés que d'avêr enstalâ des frontiéres novèles entre lor payis et lo [[Dôfenâ]], devegnu francês (1355). Pués [[Amèdê VI]] et [[Amèdê VII]] anèxéront lo [[Vâlromê]], [[Vèrcely]], et achetéront les comtâts de [[comtât de Nice|Nice]] et du [[comtât de Genevês|Genevês]]. [[Amèdê VIII]] que règnét de 1391 a 1440, fut fêt duc en 1416 et devegnét Papa avouéc lo nom de [[Amèdê VIII|Fèlix V]] (1440-1449).

Lo sièclo siuvent fut na pèrioda de dècadence et de tutèla francêsa. Les [[Suisse|Confèdèrâs]] s'emparéront des tèrritouères du Bassin lèmanico (1536), et la France ocupat la [[Savouè]] el-mémo, por s'assiurar lo passâjo vers l'Italie. Aprés la victouère de Sent-Quentin (1557), ux fllancs des Èspagnols, et los trètâs du Câtiô-Cambrèsis (1559), de [[Losena]] (1557) et de L'Èvian (1569), lo Duc Èmanuèl-Filibèrt recovrat la Savouè, lo payis de Gèx, lo Genevês sen [[Geneva (vela)|Geneva]] et lo [[Chablès]]. Il acquerét Tenda et Onelya, en Italie, ètablessét sa capitâla a Turin (1562) et instalat un règimo d'absolutismo favorâblo a la Contre-Rèfôrma. Son succèssor, Chârlo-Èmanuèl I<sup>ér</sup>, conquerét Saluces, mas èchouat a Geneva ("l'Èscalâda", 1602); il devét cèdar a la France, dens lo trètâ de [[Liyon]] (1601), lo payis de Gèx, lo Vâlromê, la Brêsse et lo Bugê.

En fèsent un juè dangerox de bascula entre la France et l'[[Èspagne]], les ducs pèrdéront Pignerol, mas acqueréront lo marquisât de Montfèrrat (1631, 1713), Alèxandria et la Sicila (èchangiêe contre la Sardègne en 1720), asse-ben lo titro royâl (1713). Los rês sârdos, que combatéront ux fllancs de la France, pués de l'[[Ôtrich·e]] u XVIII° sièclo, s'agrantéront adés u dèsavantâjo de la Lombardia. Tot-un, advèrsèros dècidâs de la Rèvolucion francêsa, pués de Napoléon, ils furont vencus en 1796 et viront lors possèssions continentâles anèxâyes per la France (1799). Lo rê Victor-Èmanuèl I<sup>ér</sup>, rèfugiê en Sardègne, recovrat sos Ètats, ôgmentâs de Gènova, en 1815. Chârlo-Albèrt de Savouè-Carignan, devegnu rê en 1831, s'oposat u libèralismo, mas tornat organisar lo payis, devegnu la principâla règion endustrièla d'Italie. Lo Piemont aparessêt adonc ux uelys des patriotos italiens coment lo solèt Ètat capâblo de s'oposar a l'Ôtrich•e. Una Constitucion libèrâla fut lé acordâ en 1848, grâce a Balbo et a Cavour. La Lombardia sè rèvoltat, apelat son vesin a l'éde, mas los doux payis furont ècllafâs per l'Ôtrich.e a Novara en 1849. Lo rê abdicat en favor de son fely Victor-Èmanuèl II, que règnét de 1849 a 1878 et rèalisat l'unitât de l'Italie.

[[Catègorie:Histouère de la Savouè]]
