{{Graphie_RefB}}[[Fichiér:Lucretius De Rerum Natura 1675 page 1.jpg|right|thumb|''De natura rerum'', lévro premiér (èdicion de 1675 per Tanaquil Faber)]]
'''''De rerum natura''''' (en [[arpetan]] : ''De la natura de les chouses''), quasi tôt lo temps apelâ '''''De natura rerum''''', est un grant [[Litèratura latina|poèmo en lengoua latina]] du [[poèto]] [[filosofo]] latin [[Lucrècio]], que vivève u premiér siècllo devant noutron èra. Composâ de siéx lévros qu’ant dedens {{formatnum:7400}} [[hègzamètros dactilicos]], [[Mètrica (poèsia)|mètro]] cllassico empleyê tradicionalament por lo genro [[èpopèye|èpico]], constitue na ''traduccion'' de la doctrina d’[[Èpicuro]]. 

Lo poèmo sè presente coment una tentativa d’« ècllapar los fôrts vèrrolys de les pôrtes de la natura », cen vôt dére de fâre vêre u liésor la natura du mondo et des fenomènos naturèls. D’aprés Lucrècio, que s’enscrit dedens la tradicion [[Èpicurismo|èpicurièna]], cela cognessence du mondo dêt pèrmetre a l’homo de sè libèrar du fèx de les supèrsticions, notament religioses, que constituont tant d’encôblos qu’empâchont châcon d’avengiér l’[[ataraxia]], cen vôt dére la tranquilitât de l’ârma. « Y at de sûr gins de ples brâvo poèmo scientifico que lo ''De Natura Rerum''. » cen desève [[Jean Bayet|Bayet]].

== L’èpicurismo dens la Roma antica ==
Ben que cognéssens pô de chouses sur la via de Lucrècio et pués mèmo se des dôbtos réstont por cen qu’est lo temps uquint vivève, povens comprendre qu’o ére una pèrioda de trôblos politicos, marcaye per des massacros ([[Caius Marius|massacros de Marius]]), des [[dictator (Roma antica)|dictatures]] ([[Silâ]], dês -82 tant qu’a -79), des rebênes d’èscllâvos durament rèprimâyes (rebêna de [[Spartacus]], dês -73 tant qu’a -71), ou ben adés tôt plen de gouèrres violentes.

L’histouère de [[Roma]] est marcaye a cél temps per una crise de les valôrs tradicionâles, coment cela de la grant-idê de ''virtus'' prônont lo corâjo, la loyôtât et la modèracion, que sè trôve sovent mèprisiêe et dèdéta. Portant cela grant-idê, sotegnua per los [[stôicismo|stôiciens]], avève tant qu’ique cimentaye la sociètât.

D’alyôr, l’enfluence de la cultura grèca sur la cultura romèna est des côps vivua coment un revenjo des vencus (Grècos) sur los vencôrs (Romens), cen qu’èxplique la rèsistence rencontraye per celos qu’èprovèront d’èpatar la doctrina èpicurièna a Roma. Mas celes rèsistences ant pas empachiê la doctrina èpicurièna de s’èpatar, notament dedens lo mondo nôblo, et ples particuliérement dedens la règ·ion de la [[Campania]]. Lo novél de Lucrècio, coment lo bete en valor [[Cicèron]], est d’èpatar cela doctrina desot la fôrma d’una brâva poèsia, et pas, d’aprés los tèrmos de Cicèron, « sen gins d’ârt », « sen prècision, sen ôrdre et pués sen ornament », coment l’avèvont fêt tant qu’ique los prèdècèssôrs de Lucrècio.

== D’Èpicuro a Lucrècio : la nocion de traduccion ==
Lucrècio at pas la prètencion de lanciér de novéls concèpts, mas de ''traduire'' Èpicuro, cen vôt dére, d’aprés la vièlye dèfinicion du mot ''traducere'', de ''balyér'' lo sistèmo èpicurien, adonc vièly per-que doux siècllos. O est notâblo qu’u moment des trôblos politicos, o est la doctrina de l’èpicurismo, que prône un replê avouéc sè por èchapar a les pèrturbacions de la politica, que sè bete a prèvalêr sur cela du stôicismo, qu’en apelâve arriér-mês a la participacion (meseraye et a bon èscient) du [[sâjo]] a les afâres de la [[Citât (vela)|citât]].

L’originalitât subvèrsiva d’Èpicuro, de son temps, ére de glorifiar l’endividualismo drêt que les ôtres doctrines èlevâvont la « vèrtu » — que passâve per les afâres publiques, ou ben du muens los lims avouéc los ôtros citoyens — en qualitât morâla endispensâbla. Èpicuro refuse cél idèalismo morâl, en afirment que lo bonhor est fêt ren que d’absence de dolôr et de trôblos. « Crâcho sur la moralitât et pués sur les carcanes admiracions que lyé bâlyont, quand fât gins de plèsir » cen dècllâre-t-il. Lo principâl critèro de veretât de sa doctrina est vêre la ''sensacion'', et la morâla at por fin de dèfenir los moyens d’arrevar durâblament u plèsir. Por cen qu’est la fesica, dêt dissipar los « tèrrôrs et la nuet nêre de l’èsprit ».

Lo stilo d’Èpicuro ére d’una tècnicitât qu’en rendève la lèctura mâlésiêe. Dens sa traduccion de cen qu’il apèle lui-mèmo un « sujèt obscur », Lucrècio rèstitue desot una fôrma poètica cen qu’il at possu teriér de tèxtos de son mêtro : o est un imitatôr originâl, sen loquint la doctrina èpicurièna serêt pôt-étre pas étaye promêsa a l’avegnir qu’ele at cognu.

Lo rolo de Lucrècio dens la difusion de la doctrina èpicurièna est d’atant ples grant que quârques pouents de la doctrina d’Èpicuro figurâvont pas dedens los tèxtos de ceti qu’ant possu étre consèrvâs : d’ense lo concèpt de [[cllinamen]] ou ben « dècllinèson », dèviacion minimon des atomos qu’èxplique la formacion du mondo et de la matiére, sè trôve ren que dedens lo ''De natura rerum''. Et ben sûr, cél concèpt est particuliérement important puésque, pas content de formular la constitucion d’un mondo feni dedens l’univèrs enfeni, garantét la libèrtât de l’homo, son èlan vitâl, ben que la dèviacion minimon et spontanâye que subéssont los atomos est règiêe per l’hasârd, et pas per un sè-quint dètèrmenismo.

[[Catègorie:Latin]]
[[Catègorie:Poèsia]]
[[Catègorie:Litèratura latina]]
[[Catègorie:Science]]
