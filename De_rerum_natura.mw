[[Image:Lucretius De Rerum Natura 1675 page 1.jpg|right|thumb|''De natura rerum'', livro premiér (édicion de 1675 de Tanaquil Faber)]]
'''De rerum natura''' (en [[arpetan]] : ''De la natura de les chouses''), mês sovent apelâ '''''De natura rerum''''', est un grand poèmo en [[latin|lengoua latina]] du poète filosofe latin [[Lucrècio]] que vivit u premièr siècllo avant noutra èra. Composâ de siêx livros totalisent 7 400 hexamètros dactilicos, mètro classico usâ tradicionelment per lo genre [[èpicurismo|èpico]], il constitue una traduccion de la doctrina d'[[èpicuro|Èpicuro]].

Lo poèmo sè présenta coma una tentativa per « écllapar los fôrts vèrrous de les portes de la natura », cen est a dire per moutrar u lector la natura du mondo et fènomènes naturels. Suivent Lucrècio, que s'inscrit diens la tradicion èpicurièna, ceta cognêssance du mondo dêt permetre a l'homo de sè libérar du fios de les supersticions, notemment [[religion|religioses]], constituent utant d'obstacllos que empachont l'ârma d'avêtre l'ataraxie, cen est a dire la tranquilitât de l'ârma. « ''N'est sen dôto pas de mês bel poèmo scientifico que lo De Natura Rerum'' » nos disiêt Bayet.

== L'èpicurismo diens la Roma antica ==
Ben que nos ne cognêssans que pô de chouses sur la via de Lucrècio et mèmo se d'incertitudes demôront sur sa via a l'època a laquâla il viviêt, nos povens comprendre qu'ére una pèrioda de troblos politicos, marcaye de massacros ([[Caius Marius|Massacros de Marius]]), de dictatures ([[Sylla]], de -82 a -79), de rèvoltes d'ésclavos durament rèprimayes (rèvolta de [[Spartacus]], de -73 a -71), o oncor de guerres nombroses et violentes.

L'histouère de [[Roma]] est marcaye a cela època par una crise de les valyors tradicionèles, tâla iquèla de l'idéal de « ''virtus ''» préchient lo corâjo, la loyôtât et la modéracion, que sè trôve sovent bafouâ. Tot pariér cel'idéal, sotegnu par los [[stoicismo|stoiciens]], aviêt tant que lé cimentâ la sociétât.

D'alyor, l'influance de la cultura grèca sur la cultura romèna est quârques cops vivu coma una revenge de los vencus (Grècs) sur los vencors (Romens), celi ésplique la rèsistance encontraye par celos qu'éproviront d'épardre la doctrina èpicurièna a Roma. Mas celes rèsistances n'ant pas empachâ la doctrina èpicurièna de s'épandre, notemment diens los mêtens de la noublesse, et mês particulièrment diens la règions de la [[Compania]]. La novôtât de Lucrècio, coma lo mèt en valyor Cicéron, est d'épardre cela doctrina sot la forma d'una poésie grandiosa et non, suivent los termos de Cicéron, « sen nion art », « sen nettetât, sen ôrdre et sen ornament », coma l'aviant fét tant qu'a ôra los prédécessors de Lucrècios.

== D’Epicuro a Lucrècio : la nocion de traduccion ==
Lucrècio n'a pas la prétencion de créar de novèls concepts, mas de traduire Èpicuro, cen est a dire, suivent la définicion ancièna du mot « ''traducere ''», de transmetre lo sistèmo èpicurien, alôra vièly d'u torn de dos siècllos. Est notâblo qu'u moment de los troblos politicos, est la doctrina de l'èpicurismo, que prèche un replèyo sur sè per émacar a les pertubations de la [[politica]], que comence a prévalêr sur iquèla du [[stoicismo]], laquâla apalâve u contrèro a la participacion (mesuraye et a bon escient) du sâjo diens les afâres de la [[Vela|citât]].

L'originalitât subversiva d'Epicura, de son temps, ére de glorifiar l'individualismo u moment onte les ôtres doctrines érigiévant la « vertu » - que passâve par les afâres publiques, o du muens les relacions d'avouèc los ôtros citoyens – en qualitât morala indispensâbla. Èpicuro refuse cel'idéalismo moral, afirment que lo bonhôr consiste unicament diens l'absence de dolor et de troblos. « ''J'écrâcho sur la moralitât et sur les cavanes admiracions que nos li décernens, quand ele ne produit nion plésir'' » déclâre-t-il. Lo principal critèro de vrétât de sa doctrina est adonc la « sensacion », et la morala a per objectivo de définir los meyens d'accédar durâblament u plésir. Tant qu'a la fisica, ele dêt dissipar les « ''terrors et tènèbres de l'ésprit'' ».

Lo stilo d'Èpicuro ére d'una tecnicitât qu'en rendiêt la lectura dificila. Diens sa traduccion de cen qu'il apèle lui-mèmo un « sujèt obscur », Lucrècio restitue sot una forma poètica cen qu'il a possu tréyer de los tèxtos de son métre : est un imitator original, sen loquâl la doctrina èpicurièna ne serêt puet-étre pas étaye promèsa a l'avegnir qu'el'a cognu.

Lo rôlo de Lucrècio diens la difusion de la doctrina èpicurièna est d'utant plus grand que certens pouents de la doctrina d'Èpicuro ne figurâvant pas diens los tèxtos de ceti darrièr que ant possu étre conservâs : ense lo concept de [[clinamen]] o « déclinéson », déviacion minimala de los [[atomo|atomos]] que ésplique la formacion du [[mondo]] et de la [[matièra]], ne sè trôve que diens lo « De natura rerum » . Or, iquél concept est patriculièrment importent puésque, non content d'ésplicitar la constitucion d'un mondo fini diens l'univers infini, il garantit la libertât de l'homo, son èlan vital, puésque la déviacion minimala et spontanaye que los atomos subissont est régia par lo hasard, et non par quârque [[déterminismo]].

[[Catègorie:Latin]]
[[Catègorie:Poésie]]
[[Catègorie:Litèratura]]
[[Catègorie:Science]]
