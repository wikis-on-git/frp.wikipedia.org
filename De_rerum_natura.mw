{{Graphie_RefB}}[[Fichiér:Lucretius De Rerum Natura 1675 page 1.jpg|right|thumb|''De natura rerum'', lévro premiér (èdicion de 1675 per Tanaquil Faber)]]
'''''De rerum natura''''' (en [[arpetan]] : ''De la natura de les chouses''), quâsi tot lo temps apelâ '''''De natura rerum''''', est un grant [[Litèratura latina|poèmo en lengoua latina]] du [[poèto]] [[filosofo]] latin [[Lucrècio]], que vivét u premiér siècllo devant noutr’èra. Composâ de siéx lévros qu’ant dedens {{formatnum:7400}} [[hègzamètros dactilicos]], [[Mètrica (poèsia)|mètro]] cllassico empleyê tradicionalament por lo genro [[èpopèye|èpico]], constitue na ''traduccion'' de la doctrina d’[[Èpicuro]]. 

Lo poèmo sè presente coment na tentativa d’ « ècllapar los fôrts vèrrolys de les pôrtes de la natura », cen vôt dére de fâre vêre u liésor la natura du mondo et des fenomènos naturèls. D’aprés Lucrècio, que s’enscrit dedens la tradicion [[Èpicurismo|èpicurièna]], cela cognessence du mondo dêt pèrmetre a l’homo de sè libèrar du fèx de les supèrsticions, notament religioses, que constituont tant d’encoblos qu’empachont châcun d’avengiér l’[[ataraxia]], cen vôt dére la tranquilitât de l’ârma. « Y at de sûr gins de ples brâvo poèmo scientifico que lo ''De Natura Rerum''. » cen deséve [[Jean Bayet|Bayet]].

== L’èpicurismo dens la Roma antica ==
Ben que nos cognéssens pou de chouses sur la via de Lucrècio et pués mémo se des dôbtos réstont por cen qu’est lo temps uquint vivéve, nos povens comprendre qu’o ére na pèrioda de troblos politicos, marcâye per des massacros ([[Caius Marius|massacros de Marius]]), des [[dictator (Roma antica)|dictatures]] ([[Sila]], dês -82 tant qu’a -79), des rebênes d’èscllâvos durament rèprimâyes (rebêna de [[Spartacus]], dês -73 tant qu’a -71), ou ben adés tot plen de guèrres violentes.

L’histouère de Roma est marcâye a cél temps per na crise de les valors tradicionâles, coment cela de la grant-idê de ''virtus'' prônent lo corâjo, la loyôtât et la moderacion, que sè trôve sovent mèprisiêe et dèdéta. Portant cela grant-idê, sotegnua per los [[stôicismo|stôiciens]], avéve tant qu’ique cimentâye la sociètât.

D’alyor, l’enfluence de la cultura grèca sur la cultura romêna est des côps vivua coment un revenjo des vencus (Grècos) sur los vencors (Romens), cen qu’èxpllique la rèsistence rencontrâye per celos qu’èprovéront d’èpatar la doctrina èpicurièna a Roma. Mas celes rèsistences ant pas empachiê la doctrina èpicurièna de s’èpatar, notament dedens lo mondo nôblo, et ples particuliérement dedens la règion de la [[Campania]]. Lo novél de Lucrècio, coment lo bete en valor [[Cicèron]], est d’èpatar cela doctrina desot la fôrma d’una brâva poèsia, et pas, d’aprés los tèrmos de Cicèron, « sen gins d’ârt », « sen prècision, sen ôrdre et pués sen ornament », coment l’avévont fêt tant qu’ique los prèdècèssors de Lucrècio.

== D’Èpicuro a Lucrècio : la nocion de traduccion ==
Lucrècio at pas la prètencion de lanciér de novéls concèpts, mas de ''traduire'' Èpicuro, cen vôt dére, d’aprés la vielye dèfinicion du mot ''traducere'', de ''balyér'' lo sistèmo èpicurien, adonc viely per-que doux siècllos. O est notâblo qu’u moment des troblos politicos, o est la doctrina de l’èpicurismo, que prône un replê avouéc sè por èchapar a les pèrturbacions de la politica, que sè bete a prèvalêr sur cela du stôicismo, qu’en apelâve arriér-més a la participacion (meserâye et a bon èscient) du [[sâjo]] a les afâres de la [[Citât (vela)|citât]].

L’originalitât subvèrsiva d’Èpicuro, de son temps, ére de glorifiar l’endividualismo drêt que les ôtres doctrines èlevâvont la « vèrtu » — que passâve per les afâres publiques, ou ben du muens los lims avouéc los ôtros citoyens — en qualitât morâla endispensâbla. Èpicuro refuse cél idèalismo morâl, en afirment que lo bonhor est fêt ren que d’absence de dolor et de troblos. « Cracho sur la moralitât et pués sur les carcanes admiracions que nos lyé balyens, quand fât gins de plèsir » cen dècllâre-t-il. Lo principâl critèro de veretât de sa doctrina est vêr la ''sensacion'', et la morâla at por fin de dèfenir los moyens d’arrevar durâblament u plèsir. Por cen qu’est la fesica, dêt dissipar los « tèrrors et la nuet nêre de l’èsprit ».

Lo stilo d’Èpicuro ére d’una tècnicitât qu’en rendéve la lèctura mâlésiêe. Dens sa traduccion de cen qu’il apèle lui-mémo un « sujèt obscur », Lucrècio rèstitue desot na fôrma poètica cen qu’il at possu teriér des tèxtos de son mêtro : o est un imitator originâl, sen loquint la doctrina èpicurièna serêt pôt-étre pas étâye promêsa a l’avegnir qu’el at cognu.

Lo rôlo de Lucrècio diens la difusion de la doctrina èpicurièna est d'utant plus grand que certens pouents de la doctrina d'Èpicuro ne figurâvant pas diens los tèxtos de ceti darrièr que ant possu étre conservâs : ense lo concept de [[clinamen]] o « déclinéson », déviacion minimala de los [[atomo|atomos]] que ésplique la formacion du [[mondo]] et de la [[matièra]], ne sè trôve que diens lo « De natura rerum » . Or, iquél concept est patriculièrment importent puésque, non content d'ésplicitar la constitucion d'un mondo fini diens l'univers infini, il garantit la libertât de l'homo, son èlan vital, puésque la déviacion minimala et spontanaye que los atomos subissont est régia par lo hasard, et non par quârque [[déterminismo]].

[[Catègorie:Latin]]
[[Catègorie:Poésie]]
[[Catègorie:Litèratura]]
[[Catègorie:Science]]
