L''''animone des bouescs''' (''Anemone nemorosa'' L.) est na planta comena que fllorét u forél. El sè dèvelope dês un [[rizomo]] sot-tèrren, qu'avance anâ aprés anâ et fôrme des [[buche|buches]] aèriènes avengient tant qu'a 25 cm d'hôtior. Les [[fôlye|fôlyes]] sont franc dècopâyes. Sur la buche que pôrte na [[fllor]] solèta sè trôvont três fôlyètes d'[[envolucro]] vèrticilâs (enfatâs u mémo nivél sur la buche). La [[fllor]] at un diamètre de 3-4 cm. Sos 6 a 8 [[pètalo|pètalos]] sont blancs ou marcâs de rosâ, surtot en-desot. Ils sè cllôsont per l'humiditât, cen qu'empare los orgânos reproductors. Lo [[fruit]] est un [[aquèno]] multiplo; châque aquèno, que contint na solèta [[grana]], sè chavone per un bèc côrt. <br>

L'animone des bouescs aparêt dês la fin de fevriér tant qu'en avril, des côps tant qu'en mê en montagne. El vint sovent en grantes tropes dens les jors a fôlyes u sol recho et humido, des côps en [[lisiére]], dens des [[jordél|jordéls]] ou mémament des [[prât|prâts]]. On la trôve dens na granta partia de l'[[hèmisfèro]] nord. <br>

Coment totes les ôtres [[animone|animones]] et més gènèralament les '''[[renonculacês]]''', ceta planta est '''poueson'''. El est des côps utilisâye en farmacopê (friccions por souegnér los rumatisses) mas fôt jamés la suciér ou la consomar.<br>

'''Noms patouès arpetans''': boquèt de sèrpent, risolèta.

[[Fichiér:Anemone nemorosa 2 RF.jpg|figura|centrâ|Flors et fôlyes de l'animone des bouescs]]
