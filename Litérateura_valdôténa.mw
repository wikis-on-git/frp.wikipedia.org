{{Grafia BREL AO}}
La '''litérateura valdôténa''' l'è la produchon litéréra eun [[Francês|francé]] é eun [[valdôtèn]] de la [[Val d’Oûta]], di [[duché d'Oûta]] é di [[régno de Sardégne]].

== Origine ==
Lé premi euvradze retrouvou, dé teste é dé tsanson liteurgique eun [[Lengoues d’ouè|lènve d'oué]], son di XIe siécllo, é fan partìa di recoueill ''Diz et proverbes des saiges'' (1260), avouë dé tsanson di troubadour '''[[Thibaut I de Navarra|Thibault de Tsampagne]]''' (mor eun [[1253]]). 

Lé premi euvradze médiéval son lo ''Mystère de Saint-Bernard'' (XVe siécllo), la ''Chronique de la maison de Challant'' ([[1465]]) de '''[[Pierre Du Bois]]''', secrétéro di conte [[Jacques de Challant-Aymavilles|Jacques de Challant]], consul de la [[Aoûta|veulla d'Oûta]] é oteu d'euna verchon valdôténa de la ''Chastelaine du vergier'' ; é lé poéme de '''[[Boniface Ier de Challant|Boniface de Challant]]''' ([[1326]]-[[1426]]), écri dessu euna parey di [[tsati de Fénis]] pe lo mariadzo de sa feuille Bonne d'Uriage eun [[1402]], é alla perdu. L'at composou étò euna ''Généalogie des seigneurs de Challant'', eun poéme de 400 ver de louandze à sa fameuille. 

Lo premi euvradzo écri pe eun Valdôtèn é eumprimà eun Val d'Oûta l'a ëtò la ''[[Sèn Grat d'Oûta|Vie de Saint-Grat]]'', publiou à [[Liyon|Llyiòn]] eun 1575.

== Lo XIX siécllo ==
Tanque i comènsemèn di XIX siécllo, la produchon litéréra locala l'è leumeutà-se à euna cantitou fran petchouda de chronologia, d'hagiografia, de sermon, d'euvradze de théologia é d'istouére, de généalogie. Duran lo XIX siécllo, lé-z-oteu local l'an subi l'ènfluance de [[Alphonse de Lamartine|Lamartine]] é de [[Victor Hugo]], eun mèntenàn can mëmo eun caratére conservateur, soumi à l'[[Ènquisichon]]. 

Lo premi groupo litéréro l'è formou-se grâce à la ''Feuille d'annonces d'Aoste'', lo premi journal de la réjon, fondou eun 1841. Eun groupo de poéte, que l'ayé lo non de ''la Petite Pléiade valdôtaine'', l'è formou-se adon : lé frére '''Alcide''' é '''Fernand Bochet''' (1802-1859 , 1804-1849), '''Augustin Vagneur''' (1796-1844), '''Joseph Alby''' (1814-1880), '''Eugène Pignet''', '''Félix Orsières''' (1803-1870) é '''Léon-Clément Gérard''' (1810-1876). Leur style l'è i mentèn euntre lo [[romantisme]] de [[Alphonse de Lamartine|Lamartine]], que caractérise surtôt Joseph Alby, é lé modéle francé de la poésia pastorala du XVIII siécllo que son restou lloin di romantisme dominàn. Alby l'ie lo consul francé eun [[Sicile]], à [[Porto Empedocle]], é l'a publiou euna traduchon de l'''Enfer'' de la [[La Divine Comédie|Divine Comédie]] de [[Dante Alighieri|Dante]] deun la ''Gazette de Nice'' eun 1858. 

Lo premi euvradzo eun prose eun [[Valdôtèn|francoprovensal valdôtèn]] son le chui verchon diférènte de la ''[[Fils Prodigue|Parabole du Fils Prodigue]]'', recoueulli pe lo dialectologue Bernardin Biondelli eun 1841, é publiou pe Charles Saviolini eun 1913. 

Eun 1855 l'[[Académie Saint-Anselme]] l'è fondaye, euna asociachon d'érudi, écreuvein é istorièn que l'ayan pe but la défensa de la lènva francésa é dé tradichon locale aprë l'anechon i nouo [[Régno d'Italie (1861-1946)|Régno d'Italie]], èntiéremèn italophone, yeui la Val d'Oûta l'ie euna [[minorità linguisteucca]]. Ço l'è lo comensemèn de la [[litérateura arpitana]], é lé protagoniste son ëtò l'abbé '''[[Jean-Baptiste Cerlogne]]''', oteu étò di premi ''Dichonéro di patoué valdôtèn'' (1907) é de ''Le patois valdôtain, son origine littéraire et sa graphie'' (1909), é '''[[Eugénie Martinet]]'''.

Avoué l'anechon i [[Régno d'Italie (1861-1946)|Régno d'Italie]], l'ativitou litérére valdôténa eun francé, modesta mé prometanta, l'a subi eun contrecoup, Aoûta é Pari sayan todzor pi llouèn l'euna de l'âtra. Lo francé l'ie todzor deun lo qeur di Valdôtèn comme lènva litéréra é écrita, tandi que lo [[Valdôtèn|francoprovensal]] l'ie la lènva de l'usadzo cotidièn, que l'abbé Cerlogne l'at jamé tsertsa d'élevé à lènva nachonala. L'euvradze eun patoué son arreuvou aprë, avoué dé-z-oteu commo '''Marius Thomasset''' (1876-1959), avouë ''Mes premier essais - Proses et poésies en dialecte valdôtain'' (1910) é ''Pages volantes - Poésies et proses en dialect valdôtain'' (1911), l'abbé '''[[Joseph-Marie Henry]]''' (1870-1947), avouë sa piéce théâtrala ''Le femalle a lavé bouiya'' (= ''Les femmes au lavoir'') de 1933, '''Désiré Lucat''' (1853-1930), avouë ''Le soldà é le fen'' de 1915. L'oteu lo pi eumpourtan de l'époque l'è ëtò lo poéte [[Symbolisme (art)|symboliste]] '''Léon-Marius Manzetti''' (1903-1936), qui l'a avu son momèn de gllouére à Pari.

== La litérateura arpitana ==
Eun 1955, pe lo premi cou deun l'istouéra valdôténa, chui poéte [[Valdôtèn|francoprovensal valdôtèn]], Anaïs Ronc-Désaymonet, [[Eugénie Martinet]], Césarine Binel, Marius Thomasset, Amédée Berthod é René Willien, l'an réuni-se i Salon ducal de l'Hôtel de ville à Aoûta pe euna lèiteura publeucca de poéme. Eun 1963, l'an organisou la premìe édichon di concour ''Abbé Cerlogne'' de poésia eun patoué, é eun 1958 l'è fondou lo ''Charaban'', euna coumpagnìa permanènta de théâtro populéro eun patoué. Bien dé poéme l'an ëtò publiou deun la revu ''La Grolla'', grâce à René Willien, é deun l'''Esprit nomade'' d'Italo Cossard, fondaye eun 1948, é paài deun ''Le Flambeau'' (1949), périodique eun francé di ''[[Comité des traditions valdôtaines]]''. 

I fa souligné lo travaill d''''Anaïs Ronc-Désaymonet''' (1890-1955) avouë ''Poésie campagnarde de Tanta Neïsse'' (1951), de '''Césarine Binel''' (1897-1956) avouë ''Poésie patoise'' (1967), de la prolifique '''Armandine Jérusel''' (1904-1991) avouë ''Rouse batarde'' (1964), ''Mondo blan'' (1976), ''L'Ouva et lo ven'' (1983) é ''Poussa de solei'' (1991), de '''René Willien''' (1916-1979), lo promoteu di théâtro populéro eun patoué, éditeu de l'antologia ''Noutro dzen patoué'' (1963) é fondateu di ''[[Centre d'études francoprovençales]]'' de [[Sèn-Nicolas]] eun 1967, que pourta eunco oui son non. 

D'âtre non à rapelé son sisse d''''[[André Ferré]]''', '''Victor Martin''', '''Marco Gal''', '''Pierre Vietti''' é '''Raymond Vautherin''', oteu avouë Aimé Chenal di ''Nouveau dictionnaire de patois valdôtain'' (1982).

== Liyèn ènterne ==
* [[Val d’Oûta]]
* [[Valdôtèn|Francoprovensal valdôtèn]]
* [[Litèratura arpetana|Litérateura arpetana]]

== Liyèn esterne ==
* {{fr}} [http://www.regione.vda.it/biblioteche/storia_letteratura_f.asp L'istouére de la qeulteura litéréra de la Val d'Oûta]
* {{en}} [http://userhome.brooklyn.cuny.edu/bonaffini/DP/valdaosta.htm  Litérateura valdôténa]

[[Catègorie:Val d’Oûta]]

[[ca:Literatura valdostana]] 
[[it:Letteratura valdostana]]
[[fr:Littérature valdôtaine]]
