{{Grafia - Romand en ORB lârge}}
Lo '''tuche suisso''' (''{{lengoua|gsw|Schwizerdütsch, Schwiizertüütsch, Schwyzerdütsch}} <small>et pariér</small>'' en tuche suisso, ''{{lengoua|de|Schweizerdeutsch}}'' en [[alemand]]) dèsigne l'ensemblo des [[Tuche|dialèctos tuches]] prègiês en [[Suisse]], que sont na branche de les [[lengoues gèrmaniques]]. Gènèralament, lo tèrmo contint avouéc los [[dialècto]]s du [[Liechtenstein]]. Los dialèctos tuches suissos sont ètrêtament de parent a l’[[alzacien]] (més particuliérament du [[Sundgau]], mas pas de les règ·ions de [[Vuissembôrg]] et de [[Sârra-Union]], que sont de dialècto [[Lengoues franciques|francico]]), ux dialèctos de la règ·ion sud-ouèste de les [[Alemagnes]] (notament [[Fribôrg-en-Brisgovia]]), ux dialèctos du [[Vorarlberg]] [[Ôtrich·e|ôtrich·ien]] et pués a celos des velâjos [[Valsère (poplo)|Valsère]] de les [[Ârpes]] étaliènes.

== Variacion et distribucion ==
Los dialèctos tuches suissos sè divisont, dês la bise tant qu’u mié-jorn, en três groupos : bâs tuche, hiôt tuche et tuche d’en-dessus<ref>{{fr}} Nicole Egger, ''Hoi! Et après'', p. 6.</ref>.

=== Bâs tuche ===
En Suisse, cél groupo est reprèsentâ per lo [[Tuche de Bâla|dialècto tradicionâl]] de la vela de [[Bâla]] (''Baslerdytsch''), quand ben que cela varianta seye suplantâye quâsi entiérament per un dialècto més d’houé (''Baslerdütsch''), qu’at endurâ na fôrt’enfluence du hiôt tuche. En defôr de les frontiéres hèlvètiques, los [[Alzacien|dialèctos alzaciens]], en France, et la plepârt des dialèctos du viely [[Payis de Bade]], ès Alemagnes, nen fant asse-ben partia. Tôs celos dialèctos sè caractèrisont notament per lo mantin du /k/ iniciâl (per ègzemplo dedens ''Kind'', « enfant, megnât »), vegnu /kx/ pués /x/ (ècrit ''ch'', ''Chind'') en hiôt tuche et en tuche d’en-dessus<ref>{{fr}} {{DHS|24595-1-1|Dialectes, Suisse alémanique|ôtor=|rm=|dâta=}}.</ref>, yô que la [[Mutacion consonantica du hiôt alemand|seconda mutacion consonantica]] est étâye més poussâye.

=== Hiôt tuche ===
Cél groupo contint la maj·oritât des dialèctos prègiês sus lo [[Platél suisso]], et pués celos de la principôtât de [[Liechtenstein]] ([[liechtensteinês]]). Los dialèctos du land ôtrich·ien du [[Vorarlberg]], celos du bèc miéjornâl du viely [[Payis de Bade]] et celi sud-alzacien du [[Sundgau]] nen fant avouéc partia. Lo groupo sè divise en dialèctos levantencs ([[Tuche de Tsurique|tsuriquês]], [[Tuche de Sent-Gâl|sent-galês]] et [[Tuche d’Apentsèl|apentselês]] notament) et cuchientencs ([[Tuche bèrnês|bèrnês]] notament).

=== Tuche d’en-dessus ===
Los dialèctos [[Tuche valêsan|hiôt-valêsans]] (''Wallisertitsch''), [[Tuche singenês|singenês]] (''Seyslerdütsch'', [[quenton de Fribôrg]]), celos de l’[[Oberland bèrnês]] et d’una partia de la [[Suisse centrâla]] ([[quenton d’Ouri]] et d’[[Ontrevalde]], notament), et pués celos des velâjos fondâs per los [[Valsère (poplo)|Valsère]] u [[Moyen Âjo]] dedens les [[Ârpes]] étaliènes, [[Quenton du Tèssin|tèssinêses]] ([[Bosco/Gurin]]) et [[Quenton des Gresons|gresones]] ant consèrvâ un mouél de trèts vielys.

== Vêde avouéc ==
* [[Tuche bèrnês]]
* [[Idiotikon suisso]].
* [[Dialèctologia]].

== Notes et rèferences ==
=== Notes ===
{{Rèferences|groupo=Nota}}

=== Rèferences ===
<references />

[[Catègorie:Tuche]]
[[Catègorie:Lengoua gèrmanica]]
[[Catègorie:Lengoua de Suisse]]
