L''''adonisc de forél''', en latin ''Adonis vernalis'', est na [[planta]] en [[hèrba]] que dure de la [[famelye]] des [[renonculacês]]. El mesere de 10 a 30 cm d'hôtior. Châque [[buche]] aèrièna pôrta des [[fôlye|fôlyes]] enfèriores rèduites a des [[ècâlye|ècâlyes]], des fôlyes supèriores ben dèvelopâyes et franc divisâyes en gllètos lârjos de 1 mm. La buche sè chavone per na [[fllor]] solèta de 4 a 8 cm de diamètre. Los [[sèpalo|sèpalos]] sont duvètiox, los 12 a 20 [[pètalo|pètalos]] sont d'un jôno ècllafant. Los nombrox [[carpèlo|carpèlos]] sont arriondis avouéc un bèc côrt, aprés [[fècondacion]] ils vegnont des [[aquèno|aquènos]] que fôrmont na téta.<br>
L'adonisc de forél fllorét de mârs a jouin d'aprés l'[[altituda]] dens los [[prât|prâts]] sècs et [[calquèro|calquèros]] ben èxposâs, dens una granta partia de l'[[Eropa]], de l'[[Èspagne]] a la [[Russia]]. Il est quâsi pertot una planta râra. En payis [[arpetan]] - et mémament en [[Suisse]] - ceta planta ègziste solament dens lo [[Valês]] centrâl. Entre Charrat et Saxon on pôt siuvre lo '''vion des adoniscs''', a fllanc de montagne, que travèrse des prâts yô la planta est abondanta et pués des sèctors bouesiês. En Suisse, l'adonisc de forél est considèrâ coment menaciê (fragilo: VU) mas son empâra semble franc èficaça.
