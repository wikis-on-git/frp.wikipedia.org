{{Grafia RèfB-p}}

Cognéde-vos la via plêna d'aventures de '''Jian de Vuatavela''' (nèssu en [[1660]]; môrt en [[1702]]), en francês ''Jean de Watteville''?

Il est un âbè de [[Bârma-les-Mouénos]] (''Baume-les-Messieurs'') que vivêt u XVII° sièclo. [[Sent-Simon]] nen at prègiê dens sos Mèmouères.

== « LA DRÔLA DE VIA DE L'ÂBÈ DE VUATAVELA » == 
U comencement, Vuatavela est étâ sodârd. Dens la campagne du [[Milanês]] il ére mêtro de camp du règiment de [[Borgogne]]. Ique il at tuâ pendant un duèl un gentily-homo èspagnol qu'ére u sèrvicio de la Rêna d'[[Èspagne]], et il at diu s'ensôvar et sè cachiér a [[Paris]]. Dens una égllése il entend per hasârd un sèrmon sur l'enfèrn, et il sè convèrtét. Il devint capucin, et pués chartrox a l'abayie de [[Bonluè]] (''Bonlieu''), mas bentout il en at prod de la via de mouéno. Justo quand il est aprés passar per-dessus lo mur de l'abayie, vê-que lo Prior qu'arreve. Avouéc son pistolèt il abat lo Prior et tôrne s'ensôvar.

Aprés tot plen d'aventures il pâsse les [[Pirènês]] et il tue oncor un homo en duèl, ceti côp un Grant d'Èspagne. Adonc il s'en vat a [[Constantinople]]. Lo mouéno devint musulman, et sè bète u sèrvicio du [[Grant Turco]] coment militèro que cognêt son afâre. Lo vê-que pach∙a et mémo govèrnor de Morê (en grèco lo [[Pèloponèse]]). Pendent ben des ans il pôrte lo turban et il at tot plen de femèles dedens son harème. Un jorn, il dêt combatre los Vèniciens mas il prèfère pacheyér avouéc lor. Il demande l'absolucion du Pape por ses fôtes et sos crimos, et pués lo bènèficio de l'[[Bârma|Abayie de Bârma]] avouéc. Adonc la pache est fêta et il balye ses tropes. On lui tôrne tondre lo crâno et l'âbè mène sos mouénos coment des sodârds.

Un ègzemplo : u-dessus de [[Bârma]] il y at lo velâjo de [[Crançot]]. Por alar bâs dens la comba de Bârma il y avêt tot plen d'èchiéles. Un jorn, Vuatavela fât crosar des ègrâs dens la roche, mas diont tojorn les Èchiéles de Crançot. Los mouénos aviant ben pouere et deviant alar tot plan por dèscendre les ègrâs rêdos que câlont. L'âbè qu'ére pas ben pacient fât venir sa mula et monte dessus, et il fât alar d'avâl la pôvra bétye pendant qu'il dègole des enjures ux capons.

Pendent l'envasion de la [[Franche-Comtât]] per [[Louis XIV]], il vêt ben que los Francês vont gâgnér : il est habilo, barjaca, entregant, tant qu'il éde lo Rê a chavonar la campagne en [[1668]] coment na promenâda : [[Gray]], [[Ornans]], [[Nozeroy]] sè rendont sen batalyér. Et aprés tot cen, il rentre dens son abayie en [[1678]], yô il mène la via de grant sègnor. Il est môrt en [[1702]], aprés, que vos en déte ? Una via de 84 ans ben remplia. Et on pôt oncor vêre sa tomba dens l'égllése de l'abayie.

[[Catègorie:Litèratura arpetana]]
[[Catègorie:France]]
[[Catègorie:Franche-Comtât]]
[[Catègorie:Pèrsonalitât de la France]]
