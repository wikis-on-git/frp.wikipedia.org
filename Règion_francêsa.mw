{{Grafia RèfB}}

[[Fichiér:France assembly vote.svg|thumb|right|150px|Novèla cârta de les 13 règ·ions, adoptâye lo [[17 de dècembro]] [[2014]] en dèrriére lèctura per l'[[Assembllâ nacionâla (France)|Assembllâ nacionâla]].]]

Na '''règ·ion''' est, en '''[[France]]''', na [[Colèctivitât tèrritoriâla en France|colèctivitât tèrritoriâla]] venent de la [[Dècentralisacion en France|dècentralisacion]], dotâye de la [[pèrsonalitât juridica]] et de na libèrtât d'administracion, ensé que na [[Organisacion tèrritoriâla de la France|division administrativa du tèrritouèro]] et des sèrviços dèconcentrâs de l'[[Ètat]]. Les règ·ions sont règies per lo titro XII de la [[Constitucion francêsa du 4 d'octobro 1958|Constitucion de 1958]] et la quatriéma partia du [[codo g·ènèrâl de les colèctivitâts tèrritoriâles]]. 

Por partia héretiéres d'[[Tèrritouèros du reyômo de France|ancianes provinces]] et règ·ions historiques, les règ·ions sont crèâyes sot lor fôrma actuèla dês [[1956]] et aqueréssont un statut de colèctivitât locâla en [[1982]], enscrit dens la Constitucion depués [[2003]]. U nombro de vengt-et-sèpt en [[2015]], els sont u nombro de diéx-et-huét depués lo [[1ér de janviér]] [[2016]] : trèze règ·ions ou colèctivitâts assimilâyes a de règ·ions en [[France mètropolitana]] (dont la [[Corse]], qu'est na [[colèctivitât tèrritoriâla unica]] ègzèrcient les compètences de na règ·ion), et cinq [[Dèpartement e règ·ion ultramarin|règ·ions ultramarenes]] (que três, [[Mayota]], la [[Guyana francêsa|Guyana]] et la [[Martinica]], sont vegnues de colèctivitâts tèrritoriâles uniques ètot). Celes cinq règ·ions ultramarenes bènèficiyont du statut de [[règ·ion ultrapèrifèrica]] de l'[[Union eropèèna]].

Les règ·ions, come colèctivitâts, sont dotâyes de doves assembllâs, u contrèro de les ôtres colèctivitâts qu'en possèdont qu'una : na [[assembllâ dèlibèrante]], lo [[consèly règ·ionâl (France)|consèly règ·ionâl]], et na assembllâ consultativa, lo [[consèly èconomico, sociâl et environamentâl règ·ionâl]], reprèsentatif de les « fôrces vives » de la règ·ion. Lo [[Lista des prèsidents des consèlys règ·ionâls en France|prèsident du consèly règ·ionâl]] constitue tant qu'a llui l'ègzècutif de la colèctivitât.

Lo champ d'entèrvencion de les règ·ions est grôs lârjo. Il concèrne spècialament la maneyance des [[Licê en France|licês]] et cela des [[transpôrt]]s déts « règ·ionâls » ([[Transpôrt èxprèss règ·ionâl]]), en passant per lo dèvelopament èconomico du tèrritouèro.

La [[louè portant novèla organisacion tèrritoriâla de la Rèpublica]] (louè NOTRe) de 2015 at aportâ de changements importants por les règ·ions : suprèssion de la [[clôse g·ènèrâla de compètence]], prècision de les compètences ègzèrciêes, aquisicion d'un statut de « ch·èf de fela » por cèrtênes de celes qu'el partage avouéc los ôtros nivôs de colèctivitât.

Les règ·ions ont viu lor pêds politico, èconomico et simbolico s'acrêtre dens lo payisâjo enstitucionèl francês depués los [[ans 1990]]. Ceti mouvement s'est fêt couta a couta avouéc los transfèrements de compètence qu'els ont bènèficiyê de l'Ètat, l'empan nacionâl des èlus règ·ionâls qu'els pôrtont a lor téta et lor [[Comitât eropèèn de les règ·ions|recognessence per l'Union eropèèna]]. Conduisent dês ora un grand nombro de politiques publiques avouéc de ressôrses importantes (na partia de la [[Taxa sur la valor apondua|TVA]] lor est spècialament vèrsâye), els dèvelopont de modèlos de dèvelopament prôpro et la cultura locâla ègzistanta. Cèrtênes d'entre lor pôvont mémament constituar lo câdro d'èxprèssion d'un renovél [[Règ·ionalismo (politica)|règ·ionalisto]], [[Ôtonomismo|ôtonomisto]] vêr [[Endèpendentismo|endèpendentisto]].

[[Catègorie:Règ·ion francêsa]]
[[Catègorie:Politica francêsa]]
