{{Grafia - Dombisto en ORB sarrâ - Martin & Vurpas}}{{Articllo principâl en ORB|Politica lengouistica de la France}}
[[Fichiér:Villers-Cot.jpg|figura|300px|<center>Yuna de les pâges de l’''[[Ordonance de Velyérs-Coterèts|ordonance de Vilyérs-Coterèts]]''.</center>]]
La '''Politica lèngouistica de la France''' sè rèfère a divèrses [[Politica lengouistica|politiques]] menâs per la [[France]] en matiere [[Lengouistica|lèngouistica]]. Dèpis [[1992]], l'[[Articllo 2 de la Constitucion de la Cinquiéma Rèpublica francêsa|articllo 2 de la Constitucion]] dèfenit lo [[francês|francés]] come lèngoua de la Rèpublica. Lo dèvelopement de la lèngoua francése acompagne, dèpis la [[Renèssance]], la formacion de la nacion francése. Cel' èvolucion grous couètœsa de l'ensemblo g·èografico francés en na [[nacion]] distingue la France des ôtros payis, spècialement dens sa politica vis-a-vis de les [[Lengoues en France|lèngoues règ·ionâles]]. 

Cela politica est long-temps marcâ per la volontât de s'oposâr u [[latin]], afin de rèduire lo povêr de l'[[Égllése catolica romèna|Égllise]] tot en ôgmentant celi de la monarch·ie, pis de l'Ètat. Dés lo {{s|XIII}}, lous notéros royâls ècrivivont en francés, et il est entre lo {{sp|XIV|et lo|XVI}} que lo francés s'est lentement èmposâ come lèngoua administrativa dens les chârtes royâles, ux dèpens du latin. Cet' èlan sè concrètise avouéc la promulgacion de l'[[ordonance de Vilyérs-Coterèts]] ([[1539]]) per [[Françouès Iiér (rê de France)|Françouès Iier]] que fêt du francés la lèngoua oficièla du drèt et de l'administracion. 

Dèpis la Renèssance, la populacion lètrâ et citadena utilise lo francés, màs na lârge pârt de la populacion campagnârda réste dens l'ignorance de cela lèngoua. Amorsâ sot l'[[Sociètât d'Ancian Règ·imo|Anciàn Règ·imo]], la politica d'unitât de la nacion francése sè renfource avouéc la [[Rèvolucion francêsa|Rèvolucion francésa]]. Pœr lous rèvolucionèros, l'ignorance du francés est un obstâcllo a la dèmocracie et a la difusion de les idés rèvolucionères. En [[1790]], l'Assemblâ nacionâla comence per fére traduire dens totes les lèngoues règ·ionâles les louès et dècrèts, avant que d'abandonâr cet' èfourt, trop côtœx. Lo dècrèt du [[20 de julyèt|2 tèrmidor]] [[1794|An II]] èmpôse lo francés come sola lèngoua de tota l'administracion, et lous rèvolucionèros font prèssion pœr èmposâr lo francés et s'oposâr a les lèngoues èndigènes nomâs [[patouès]] ou parlârs fèodâls. Màs celes meseres sont pâs suivies d'èfèts imèdiats, et lous dècrèts de la [[Tèrror (Rèvolucion francêsa)|Tèrrœr]] sont pœr la plepârt rèvocâs quâques semannes aprés lor promulgacion. 

[[Napoléon Iiér|Napoléon]] pis la [[Rèstoracion (histouère de France)|Rèstoracion]] abandônont lârgement l'ènstruccion publica a l'Èglise qu'y rètablit lo latin. Aprés la [[Três Gllorioses|Rèvolucion de 1830]] et [[Rèvolucion francêsa de 1848|cela de 1848]], l'ensègnement primèro d'Ètat en francés sè dèvelope, màs 'l est pâs encore oblegatouèro. La [[Rèvolucion endustrièla|rèvolucion èndustrièla]], l'[[ègzodo campagnârd]] qu'en sôrt, et l'aparicion du [[chemin de fèr]] facilitont l'usâjo du francés per les cllâsses populères. 

A la chete du [[Second Empiro|Segond Empiro]], la [[Trêsiéma Rèpublica (France)|Trèsiéma Rèpublica]] dèpleye n'ènstruccion primère oblegatouère, layica et gratuite pœr tuits avouéc les [[Jules Ferry|louès Ferry]] que pèrmètont de dèmocratisâr et de g·ènèralisâr lo francés sur tot lo tèrritouèro. Cela volontât de g·ènèralisâr l'usâjo de la lèngoua francésa a l'ensemblo du tèrritouèro concèrne ègalement l'[[Empiro coloniâl francês|Empiro coloniâl francés]]. Cet' usâjo g·ènèralisâ de la lèngoua francésa, surtot dens lous documents oficièls et dens l'ensègnement, vise a èlevâr lo nivô culturèl de la populacion per l'[[Enstruccion publica|ènstruccion publica]] ènsé que per la difusion de na lèngoua comena et èntèrnacionâla. 

Dèpis la segonda mètiêt du {{s|XX}}, les cultures règ·ionâles et la divèrsitât començont a étre pèrçues per l'Ètat come de rechèces a presèrvâr. Lous govèrnements suivents ont adoptâ plusiœrs politiques visant a empachiér la disparicion de les lèngoues règ·ionâles. Lo [[règ·imo de Vichi]] tente d'envetir a l'ècoula primère l'ensègnement de les « lèngoues dialèctâles » a travèrs doves louès ([[1941]], [[1942]]), màs 'les sont rèvocâs a la [[Libèracion de la France|Libèracion]]. En [[1951]], la [[louè Deixonne]] ôtorise l'ensègnement facultatif de les lèngoues règ·ionâles de France. En paralèlo a celes meseres pœr lo bien de les lèngoues règ·ionâles, plusiœrs louès visant a èparâr lo francés de l'angllés sont promulgâs, spècialement la [[Louè Toubon]], que paradoxalement n'empache plus la presèrvacion de les lèngoues règ·ionâles ni l'ènfèccion du francés per de tèrmos angllo-saxons. La France at pâs ratifeyê la [[Chârta eropèèna de les lengoues règ·ionâles ou minoritères|Chârta eropèèna de les lèngoues règ·ionâles ou minoritères]].

[[Catègorie:Cultura de la France]]
[[Catègorie:Lengouistica]]
